Done: true

Christian er en erfaren teknolog med over et tiår i bransjen, kjent både for å jobbe raskt og å konsekvent levere kvalitetskode som tåler en støyt. Med bakgrunn fra blant annet Vipps Mobile Pay, hvor han var med helt siden de branchet ut fra Dnb, bringer han med seg unik erfaring med skalerbare plattformer. Christians tilnærming til teknologi er preget av en kombinasjon av teknisk dybde og kreativ problemløsning.

Hans mangfoldige bakgrunn, som spenner fra betalingsløsninger til medieteknologi, samt hans erfaring som lærer og filmfotograf, gir ham en unik evne til å skape løsninger som fungerer både teknisk og for mennesker. I Enso ser Christian frem til å bidra med sin ekspertise og dele sin lidenskap for god arkitektur og kvalitetskode. Enten Christian jobber med små applikasjoner eller store systemer, er han en teamspiller du kan regne med, og en ekte håndverker som elsker programmering.

Vi har stilt Christian noen spørsmål slik at du kan bli bedre kjent med ham:

## Hva inspirerte deg til å begynne å jobbe med teknologi og utvikling?

Min interesse for teknologi startet tidlig. Jeg husker spesielt da jeg som barn installerte Red Hat 7.3 etter å ha fått noen CD-er i posten fra onkelen min. Eller da jeg brukte deler fra et Lego Technic-byggesett for å koble sammen to PC-er via COM-port, slik at vi kunne spille Counter-Strike – lenge før nettverkskort og ethernet-kabler var allemannseie.

Før jeg begynte å programmere for alvor, jobbet jeg både som lærer og filmfotograf. Jeg har alltid likt å fortelle historier og skape ting, og for meg har teknologi kanskje først og fremst vært et verktøy for nettopp det. Da jeg oppdaget hvor kreativt og uttrykksfullt programmering kan være, ble jeg hekta. Men i tillegg til den kreative dimensjonen har jeg alltid hatt en grunnleggende trang til å forstå hvordan ting fungerer – og det er nettopp derfor jeg nå er utvikler og ingeniør.

## Hvordan ser du på din rolle hos Enso, og hvilke mål har du satt deg for din tid her?

Jeg ser på meg selv som en problemløser først og fremst. Med godt over et tiår i bransjen har jeg utviklet en lidenskap for å skape effektiv, lettlest og robust kode. Kode som tåler tidens tann og dagens lys, og som er lett å forholde seg til og lett å forandre og forbedre. Jeg trives best med komplekse og utfordrende oppgaver, og blir trigget av både å få pionere nye ting og å løse floker i gamle systemer. Enten jeg skal holde workshops om arkitektur, bidra som tech lead eller være mer hands-on og skrive kode, kommer jeg til å gå all-in for å levere kvalitet som holder.

I Enso har jeg mange gode kolleger, og vi spiller hverandre gode med å ha lav terskel for å dele kunnskap og å spørre om hjelp. Selv om jeg vil være mye ute hos kunde, er det helt topp å ha et team i ryggen som pusher og heier! Det gode fagmiljøet og kulturen i Enso er en av hovedgrunnene til at jeg valgte å jobbe her.

## Kan du fortelle litt om hva du liker å gjøre på fritiden?

Musikk er en stor lidenskap, og jeg spiller gitar og trommer. Jeg er i glad trening og sport, og har et smått forvokst konkurranseinstinkt som jeg slipper løs innimellom. De siste årene har det vært mye løping! Jeg er fortsatt gift med drømmedama jeg fridde til som 18-åring, og sammen har vi tre fantastiske barn - så det er alltid noe som skjer hjemme hos oss. Viktigst av alt er uansett Jesus, og jeg er med å plante en menighet i området hvor vi bor, og holder på med podcasten "Dønn Disippel".

### Velkommen til oss, Christian!
